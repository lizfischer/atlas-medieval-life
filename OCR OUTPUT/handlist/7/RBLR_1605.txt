RBLR 1605
1316.5.16
May 16.—The offending persons appear before the bishop and are absolved, penances being imposed. Confessio et correccio burgensium predictorium.—Tandem die dominica ante festum ascensionis Domini, videlicet xvj° die mensis [Maii], anno Dom. M°CCC°xvi°, comparuerunt personaliter coram venerabili patre, domino Ricardo, etc., in aula manerii sui apud Bosebury, Ricardus Thurgrym, civis Herefordensis, tunc ballivus domini regis civitatis ejusdem, et Johannes de Hulle, Willelmus Godknave, Robertus Cope, Walterus de Paris, Hugo de Worine, Johannes de Rotherwas, Robertus Savage, Willelmus Aurifaber, Nicholaus de Werham, Simon Brun, Johannes pistor, et Johannes de Borches, cives civitatis ejusdem, quibus per eumdem patrem extitit objectum quod presumpserunt contra libertates ecclesie Herefordensis, ingrediendo feoda ejusdem domini episcopi et capiendo mensuras in molendinis in eisdem feodis existentibus, et eciam mulctando quendam pistorem in feodo domini episcopi manentem, pro assisa panis non observata, prout in litteris quarum transcriptum superius continetur plenius est expressum, et alia temere attemptarunt contra composicionem predictam, sentenciam excommunicacionis ipso facto dampnabiliter incurrendo. Cives autem predicti se contra premissas libertates venisse et premissas injurias attemptasse pure, sponte, et absolute coram eodem patre publice fatebantur, beneficium absolucionis in forma juris petendo humiliter et devote. Idem autem pater ipsis ad gremium matris ecclesie redeuntibus beneficium absolucionis in forma juris impendit, ac eisdem pro hujusmodi commissis injunxit penitenciam salutarem, videlicet quod quilibet ipsorum qui scienter libertates ecclesie predicte, ut premittitur, violavit, die beati Ethelberti proxima tunc futura coram processione in majori ecclesia Herefordensis facienda, nudis pedibus et capite, cereum unius libre, una cum mensuris in feodo dicti patris captis, ad majus altare ecclesie ejusdem offerret devote; ceteri vero qui tantum non deliquerunt calciati et honeste induti cereum similem offerrent modo qui superius est expressus. Quam quidam penitenciam cives predicti humiliter admiserunt. Acta in presencia magistri Henrici de Schorne, archidiaconi Herefordensis; domini Johannis de Kemeseye, thesaurarii Herefordensis; et domini Ricardi de Hamenasch, officialis; domini Nicholai de Aka, porcionarii in ecclesia de Ledebury; domini Rogeri de Breyntone, rectoris ecclesie de Monytone; Ade de Alynetone, publici notarii; Johannis de la Felde; Ade Lucas; domini Walteri de Penebrugge, rectoris ecclesie de Monytone; Rogeri de la Hulle de Hereford; Johannis de Sevenake, et plurium aliorum de familia domini episcopi.