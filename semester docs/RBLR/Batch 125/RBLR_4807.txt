RBLR 4807
1348.6.5
June 5.-Whereas the dilapidations of the episcopal buildings of the see of Winchester and the deficiencies in the chattels are very great, William, bishop of Winchester, makes an agreement for the avoidance of further disputes with the executors of bishop Adam. They engage to leave all growing crops and live and dead stock in the bishop's manors with flocks of sheep elsewhere, to surrender silver vessels worth £250 and various arrears and debts, and to pay £50 for the appurtenances for the chapel. The bishop agrees to give the executors a formal acquittance for the dilapidations and deßciencies and for the tenths paid to the king.

 Ceste indenture faite a Londres entre honourable piere, sire Willeme, par la grace de Dieu evesqe de Wyncestre, dune part, et lonourable piere en Dieu, sire Johan, par la mesme grace evesqe de Hereford, mestre Thomas de Trillek, sires Rogier de Breyntone, Walter Carles, chanoigns del eglise cathedrale de Hereford, mestres Johan de Usk et Nichol de Kaerwent, persones des eglises de Bourghclere et de Caulbourne, del evesche de Wyncestre, executours de testament de bone memore sire Adam, nadgers evesqe de Wyncestre, immediat predecessour le dit sire Willeme, dautre part, tesmoigne que come aukunes demaundes estoient faites par le dit sire Willeme, evesqe de Wyncestre, des ditz sire Johan, evesqe de Hereford, et ses coexecutours du dit testament pour defautes trovez en chastels, maisouns, et en toutes autres lieus par toutes la temporaute et espirialte du dit evesche, et auxint pur defautre de divers bestail en noun de implement quel chescun evesqe de Wyncestre est tenuz de lesser apres sun deces a son successour solonc loucyeyne custume usee de mesme leglise, queles defautes des ditz chastelx, maisons, et implement estoient graundes, si sount les parties susnomez pur eschure plee et descord en amyable manere assentuz et accordez en la forme qui sensuit. Cest assavoir que les ditz executours ount grauntez al dit sire Willeme, evesqe de Wyncestre, en recompensacion et pleyne satisfaccion des dites demaundes toux les bledz et feyns qe estoient al dit mort, les queux estoient coillez et encrez en toux les manoirs apourtenauntz al dit evesche ensemblement oue tout le bestail vif que les ditz executours lesserunt sur les manoirs du dit evesche en partie du paiement du dit implement, come piert sur les accompties des baillifs et provosts du dit evesche renduz a Wynchestre apres la seint Michel as ditz executours, ovesqe chars, charettes, charuwes, vesselementz darrein et de fustz lessez en les manoires du dit evesche, que sunt posez en le inventaire a lx li. Item avera le dit evesqe de Wyncestre de les ditz executours en vessels dargent par poys de orfevre cc li., des queux bledz, feyns, bestail, chars, charettes, charuwes, et toutes autres vesselementz susnomez, et de les cc li. en vessele dargent susnomez le dit evesqe de Wyncestre se reconustz sun assez estre pleynement faite et de les avantdites choses les executours quites. Item avera le dit evesque Mxlvii berbiz que sont a Sevenhampton en le comte de Gloucestre deinz le manoir de Prestebury qest al dit evesque de Hereford, dount ix motons iiii [superscript: xx] mereberbiz vii hurtes lx hogges, queles berbiz estoient al dit mort et furent enchacez des manoires de Eadburbury et Witteneie tanque al dit lieu, et avera le dit evesqe les ditz berbis evesqe les leynes. Item avera le dit evesque de Wyncestre tous les arrerages des accomptes de touz ministres et provosts du dit evesche quamunttent de cler a cclxiiii li. xviii s. donnt les ditz executours rendront les nouns des ministres et dettours qui devunt la dite dette si avant come ils seyveut. Et en caas que les ditz executours ou ascun de eux eient rien resceu ou despendu de cele summe ou nul de lur part si ount permiz les ditz executours de faire restitucion. Item avera le dit evesqe  de Wyncestre pour les choses appurtenauntes a  la chapelle le dit mort lvi li. vii s. xd. Item ciii li. dargent que sount en la garde de dit honourable piere, evesqe de Hereford, les queux deus parceles drain escriptes funt en summe clix li. vii s. xd., les queux les ditz executours se obligent a paier a les festes de seint Michael et de la Nativite notre seigneur procheins avenir par oweles porcions. Item cl li. les queux sunt en demaunde de Sire Johan de Nubbeleye sils soient dues. Item toute la dette que poet estre recoverie de les executours sire Symond, nadgers evesqe de Ely, en quele mesme levesqe estoit tenuz au dit mort pour biens de lui priz en levesche de Wircestre. Item un lit de sendal prisez a x marcas.  Item une sale de worstede prisez a x li. Item toutes les armures que sount en le chastel de Wolveseye. Item xxx li. que labbesse  de Wherewelle deit al dit mort. Item xvii li. iii s. Iiii d. que Thomas de Coleshulle deit al dit mort. Item c souz que labbe de Waverlegh deit, des queux dettours, cest asavoir de Wherewelle, Coleshulle, et Waverleghe, les executours rendront au dit evesqe de Wyncestre lettres de obligacion pur recoverir les dites lettres a son oeps en lur noun. Et en caas que les dettours avantditz ne voillent faire due satisfaccion de les dettes avantdites sanz reddour de ley
le dit evesqe de Wyncestre ferra la presente de lever les ditz dettes a ses custeges de meyne. Et les ditz executours sei obligent et promettent en bone foi qils ne ferront ne deivent procurer nul fait contraire par qui le dit evesqe de Wyncestre porreit estre forbarre daukunes des dettes avantditz. Et le dit evesque de Wyncestre ferra les executours avantditz devers le roi quites pleinement pour l? dit inplement, et pour les dismes ??iez al roi par les ditz executours puis la mort le dit Adam. En temoigne de quele chose le dit honourable piere, sire Willelme, evesqe de Wyncestre a lune parte et mestre Thomas Trillek, executour­ avantdit, en son noun et coexecutours al autre part de ceste indenture ount mises lurs seals. Escripte al lieu susdit, le quynt jour de Julie, lan du regne notre sire, le roi Edward terce apres la conqueste, vyntisme.
