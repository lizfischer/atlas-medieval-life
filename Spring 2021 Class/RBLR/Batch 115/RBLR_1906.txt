RBLR 1906
1319.5.6
May 6.- John de Ludlow undertakes to renounce the pension granted him by Roger de Breinton when he shall have obtained a benefice. Fol. 31b REMISSIO EJUSDEM PENSIONIS CUM PROVISUM SIBI FUERIT DE BENEFICIO ECCLESIASTICO. — Universis ad quos presentes littere pervenerint J. de Lodelowe, dictus de Leominstria, presbyter Herefordensis diocesis, salutem in Domino sempiternam. Licet dominus Rogerus de Breyntone, Rector ecclesie de Aka, dicte diocesis, per quoddam publicum instrumentum manu Ricardi Hervi, clerici, notarii publici infrascripti confectum, sigillis venerabilis patris, domini A., Dei gracia Herefordensis Episcopi, et dicti Rogeri sigillatum, in xl s. annue pensionis ad festum sancti Michaelis et Dominice Annunciacionis solvendis perpetuo teneatur, prout in ipso instrumento poterit apparere, ego tamen J.predictus volo exnunc et concedo quod quamcito per venerabilem patrem predictum aliumve quemcunque de competenti beneficio ecclesiastico michi contigerit provideri auctoritate Sedis Apostolice, seu quovis alio modo canonico vel michi fuerit oblatum tale beneficium, extunc dictum  instrumentum pensionis predicte penitus viribus vacuetur, et ad solucionem ipsius pensionis prefatus dominus R. et omnes causam habentes ab eo minime teneantur, renuncians omni juri et exaccioni ejusdem inperpetuum per presentes. In quorum testimonium presens instrumentum dictus Rogerus et ego per prefatum infrascriptum notarium fieri fecimus sigillorum nostrorum et dicti patris appensione munitum. Acta sunt hec in Avinione in hospicio quod tunc temporis inhabitavit venerabilis pater predictus, anno Domini M°CCC°xixº, indiccione secunda, Pontificatus domini J.Pape XXIJ anno tercio, mensis Maii die vjta, presentibus discretis viris magistris Egidio de Baggeshore, Rectore ecclesie de Astone Cantelowe, et Johanne Rees, Rectore ecclesie de Sharfeld, Herefordensis et Wigorniensis diocesium, ad hoc vocatis testibus et rogatis. Et ego Ricardus Hervy, clericus Herefordensis,  puplicus sacri Romani Imperii auctoritate notarius, premissis omnibus et singulis unacum prefatis testibus presens interfui, et hec, ut premittitur, vidi fieri et audivi, scripsi, et publicavi solito meo signo rogatus.